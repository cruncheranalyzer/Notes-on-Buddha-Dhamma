# စိတ်နှင့်ပတ်သက်သော မှတ်စုများ

  > စိတ်ဆိုသည်မှာ အာရုံကို သိသော သဘောဖြစ်သည်။

  အာရုံဟူသည် မွေ့လျော်ရာ ဟူသော အဓိပ္ပါယ်ရှိ၏။

  စိတ်သည် အာရုံကို သိသော သဘော ဖြစ်သော်လည်း စေတသိက် (၅၂)ပါးက စိတ်ကို မှီတွယ် ခြယ်လှယ် နေသောကြောင့် စိတ်ပေါင်း အကျဉ်း(၈၉)ပါး အကျယ်(၁၂၁)ပါး ဟူ၍ ခွဲခြားရသည်။

  အာရုံတရား (၆) ပါးရှိသည်။ ၎င်းတို့မှာ
  - ရူပါရုံ   - စက္ခုဝိညာဏ်ဖြင့် မြင်ရသော အဆင်းဟူသမျှ
  - သဒ္ဒါရုံ  - သောတဝိညာဏ်ဖြင့် ကြားရသော အသံဟူသမျှ
  - ဂန္ဓာရုံ  - ဃာနဝိညာဏ်ဖြင့် နမ်းရှုရသော အနံ့ ဟူသမျှ
  - ရသာရုံ - ဇိဝှါဝိညာဏ်ဖြင့် လျက်ရသော အရသာ ဟူသမျှ
  - ဖောဌဗ္ဗာရုံ - ကာယဝိညာဏ်ဖြင့် တွေ့ထိရသော အကြမ်း၊အနု၊အပူအအေးစသော အရာဝတ္ထု ဟူသမျှ
  - ဓမ္မာရုံ  - ပသာဒရုပ် (၅) ပါး၊ သုခုမရုပ် (၁၆) ပါး၊ စိတ် ၈၉ - (၁) ပါး၊ စေတသိက် (၅၂) ပါး၊ နိဗ္ဗာန် (၁) ပါး၊ ပညတ်(၁) ပါး
  တို့ဖြစ်သည်။

  (Source: ဆုထူးပန်အဘိဓမ္မာ -ပထမအဆင့် )

<HR>


 > စိတ်တွေက ဘယ်က ပေါ်လာတာလဲ?

  (Source: မိုးကုတ်ဆရာတော်ဘုရားကြီး၏ တစ်ဘဝ သာသနာ)  (စာ-၂၆)

  "စိတ်တွေက လိုအပ်တဲ့အခါ ပေါ်လာဖို့ရာ လူတစ်ယောက်၏ ဗိုက်ထဲမှာ အပြည့်အသိပ် အောင်းခိုနေသလား" မေးလျှင် မဟုတ်ပါ။ အောင်းခိုနေတဲ့စိတ်ရယ်လို့ မရှိပါ။

  "ဒါမှမဟုတ် အပြင်ဘက်မှာ တစ်နေရာရာ၌ ဖြစ်ပေါ်လာဖို့ရာ အသင့်အနေအထား စုပုံပြီးသား ရှိသလား" ဤသို့လည်း မရှိပါ။

  **ဆိုင်ရာ အကြောင်းတွေ ညီညွှတ်တဲ့အခါ ပေါ်ပေါက်လာတဲ့ သဘောသာဖြစ်သည်။**

  **အာရုံနှင့် ဒွါရ ဆုံကြ၍သာ "စိတ်" ဟူသော သဘောတရားတွေ ပေါ်ပေါက်၍ လာရခြင်း ဖြစ်လေသည်။**


<HR>

> ဒွါရဆိုတာ ဘာလဲ?

  (Source: ဆုထူးပန်အဘိဓမ္မာ -ပထမအဆင့် )

  ဒွါရ၏ ပင်ရင်းအနက်သည် "တံခါးပေါက်" ပင်ဖြစ်သည်။
  အိမ်၊ကျောင်း စသည်တို့၏ ပကတိ တံခါးပေါက်များသည် လူတို့ ဝင်ရောက်ကြောင်း ဖြစ်သကဲ့သို့ ခန္ဓာအိမ်၌ စက္ခုပသာဒ အစရှိသော တံခါးပေါက်များသည်လည်း စက္ခုဒွါရိကဝီထိစိတ် စသည်တို့၏ ဝင်ရောက်သည့်ပမာဖြစ်၍ ဒွါရ မည်၏။

  လူ၏ ခန္ဓာကိုယ်၌ အာရုံဝင်ရောက်ရာ ဒွါရ (၆) ခု ရှိ၏။  ၎င်းတို့မှာ
  - စက္ခုဒွါရ  -အဆင်းအာရုံဝင်ရောက်ရာ မျက်စိတံခါးပေါက်
  - သောတဒွါရ -အသံအာရုံဝင်ရောက်ရာ နားတံခါးပေါက်
  - ဃာနဒွါရ - အနံ့ အာရုံဝင်ရောက်ရာ နှာတံခါးပေါက်
  - ဇိဝှါဒွါရ  - အရသာ အာရုံဝင်ရောက်ရာ လျှာတံခါးပေါက်
  - ကာယဒွါရ - အထိအတွေ့ ဖောဌဗ္ဗာအာရုံဝင်ရောက်ရာ ကိုယ်တံခါးပေါက်
  - မနောဒွါရ - စိတ်ကူး အာရုံ စသည့် အာရုံ (၆) ပါး ဝင်ရောက်ရာ စိတ်တံခါးပေါက်
  တို့ ဖြစ်သည်။
